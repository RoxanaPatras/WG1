85
Bojtora folyvást küzdött óriási erejével....
Ráspolyt vett elő s a rostély erős rúdait reszelni
kezdé... Hasztalan fáradság! míg rést nyithatott
volna magának, az épület kétszer porrá ég-
hete. ... Kétségbeesve hajtá el használhatlan
műszerét, s a szekrényből kiragadt pisztolyt
irányozta az ajtó zárjára. A pattantyu fellob-
bant, de a fegyver nem sült el.. Minden élet-
reménynek vége!.. Most végelhatárzattal lépett
az ablakhoz és kiálta a néphez: „Halál fija va-
gyok! De halál van kezemben gyilkosom számára
is... Juttassátok e csőt Ilványi Lőrincz kezeibe!“
A pisztoly a tömeg közé dobatott... A harangozó
még egy végső erőködést kisértett meg; izmos
karjai a vas rostélyba tapadtak, s mint roppant
erejü orozlán rázta foghelye kalitkáját. A rostély
inogni kezde, meggörbült e karok hatalmától. A
nép közt, melly a tetőről folyvást hulló üszkök miatt
az ablakhoz nem közeledhetett, jó remény öröm-
hangja lön hallható, s biztató szózatok hangoztak
be az utczáról, mert ha még két perczig gyako-
rolnak e karok illy roppant erőt a vas rúdakon, a
harangozó szabad leszen.
A remény és öröm hasztalan volt! A szoba
felső padolata iszonyu roppanással beszakadt, s
Bojtora az emésztő lángok közt lelte koporsóját.
