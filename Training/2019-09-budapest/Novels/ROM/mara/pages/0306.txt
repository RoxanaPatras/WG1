- 306 -
De ce s'a maĭ născut şi el pe lumea aceasta! ?
De ce trebuia să se nască, să rămîe în viaţă şi se treacă
prin toate suferinţele! ? De ce ne maĭ naştem la urma
urmelor, cu toţiĭ!?
Frămîntat de aceste şi de alte asemenea întrebărĭ,
el nu putea să scape de gîndul, că viaţa nu e decît
o pedeapsă, pe care nu-ţĭ rămîne decît s'o porţĭ aşa
cum ţi s'a croit, că vinovat e orĭ şi cine, care trăieşte,
şi că suferind, spăseştĭ, te cureţĭ de păcat şi te înnalţĭ
tu însuţĭ prin tine. I-o spusese aceasta Persida în atîtea
rîndurĭ, dar el nu era în stare s'o 'nţeleagă: acum o
înţelegea şi Persida i se părea născută anume, pentru
ca să-l despartă de părinţiĭ luĭ, ca să-l despoaie de
averea luĭ, pentru ca prin trînsa să sufere el şi aĭ luĭ.
Vedea o legătură tainică în toate, şi mintea i-se oprea
în loc, cînd se gîndia la slăbiciunea pe care Persida o
avea pentru Bandi. Tocmaĭ de-aceea însă nici tăiat n'ar
fi dat pe faţă gîndurile ce-l frămîntaŭ.
Era însă peste putinţă, ca Persida să nu simtă, că
soţul eĭ e frămîntat de viĭ stărĭ sufleteştĭ. Era obosit
şi muiat, vorbia maĭ încet şi glasul îĭ era maĭ puţin
aspru, i se îndulcise oarecum toată firea.
„Ce aĭ tu?“-îl întrebă ea tîrziŭ după amiază-zi, cînd
steteaŭ, ca de obiceĭ, singurĭ şi fără de nicĭ o treabă.
El tresări ca prins asupra uneĭ fapte rele.
„Eŭ ? - zise apoĭ. - Ce să am ? - Nimic! -
Staŭ aşa pe gîndurĭ. Ce păcat că Bandi nu e încă de
18 anĭ, ca să se dea la oaste: altă viaţă nu e pentru
un om de pripas ca dînsul.“
Persida se uită uimită la el. Nu putea se înţeleagă,
