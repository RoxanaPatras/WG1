- 63 -
El se dete la o parte, ca să nu fie văzut. Nu-ĭ
şedea bine să stea, aşa gură-cască, în poarta uneĭ case
străine.
„Hhm!“ - făcu el cu faţa deschisă.
Nu era tot cum o ştia el, mîndră şi oarecum
încruntată, dar era drăgălaşă, ruşinoasă, neajutorată, nu
ştia cum să-l ţie de braţ pe tînărul acela - cine-o fi.
Era de toată frumuseţea, - dar puţin a fost, căcĭ
ea s'a perdut peste puţin în fundul cortuluĭ.
Naţl se întoarse şi grăbit, şi în silă, se urcă
într'una din trăsurile acum slobode şi apoĭ - iute! ca
stăpîna să nu se supere.
După masă ? - Da! fără îndoială! - Ar fi voit
s'o vadă maĭ bine. - Dar adecă de ce ? Ce folos ? -
Nu! - el nu putea să stea în poartă.
Dar nicĭ acasă nu putea să stea.
A ieşît, ca de obiceiŭ, la plimbare.
Ce ar fi fost, dacă trecea, ca din întîmplare, pe
acolo ?
Asta da!
Vaĭ ce gălăgie, ce amestec, ce neastîmpăr: era
par'că se 'nzeciseră oameniĭ. Uniĭ jucaŭ în curte,
alţiĭ în cort, pretutindenea era plin, şi el nu vedea
nimic.
Trecu şi se întoarse peste cîtva timp, şi iar trecu,
şi iar se întoarse.
Nu maĭ putea! Îĭ era par'că mumă-sa stă de pîndă
colo, la răspîntie, şi-l vede şi se mîhneşte. Ba Persida
îl vedea, par'că, şi ea cum umblă s'o vadă pe furiş -
şi rîdea de prostia luĭ.
