- 317 -
„Nu vorbi aşa, Trică, îĭ zise ea. - Nu se poate
să te ducĭ: m'aş prăpădi eŭ! Vorbeşte cu el, căcĭ de
celelalte grija mea. Acum nu mă maĭ poţĭ părăsi.“
El o strînse din noŭ în braţe.
„Lasă, - grăi dînsa - altădată maĭ în tignă.“
Sărutîndu-l apoĭ din noŭ, ea se depărtă repede.
Altădată, maĭ în tignă: ăsta era gîndul, cu care se
despărţiră.
Tigna însă n'o găseştĭ cînd o cauţĭ, ci cînd se
nemereşte.
Zorit de Marta, Trică a vorbit ziua următoare cu
jupînul, iar jupînul, luînd lucrurile foarte de scurt, a
vorbit şi el cu nevastă-sa, fără de care nu putea să facă
nimic în treaba aceasta.
Ea dete din umerĭ caşĭ cînd ar fi vorba de un
lucru, de care puţin îĭ pasă.
„De, zise apoĭ, dac-ar fi după mine, eŭ nu m'aşĭ
amesteca; dar tu facĭ cum crezĭ că e maĭ potrivit. A fost
ierĭ pe aicĭ soră-sa, Persida ca să vorbiască cu tine.
Zice c'ar da şi ea ceva. Nicĭ că ţi-am maĭ spus. Ce să
ne maĭ încurcăm noĭ cu oamenĭ ca aceştia.“
Bocĭoacă-şĭ cunoştea nevasta şi se aşteptase, ca
ea să-ĭ vorbiască astfel; deşĭ ţinea la Trică, nu putea să
uite supărările eĭ cu muma şi cu sora luĭ.
„Ar fi păcat ca un băiat ca Trică să fie dus în
cătănie. E bun băiat şi harnic şi vrednic, grăi dînsul.
Mă-sa trebue să aibă banĭ, dar ea nu dă, dacă nu e
cineva care o face să înţeleagă, că n'are 'ncotro.“
„N'o cunoştĭ, -zise ea, aşa văd, nicĭ acum; n'aĭ să
scoţĭ nimic dela dînsa, ba, tresărită, cum e, te mirĭ ce
