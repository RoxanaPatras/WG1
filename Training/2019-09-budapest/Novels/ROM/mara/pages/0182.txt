CAP. xĭ.
Datoriĭ vechĭ.
Datoria să ţi-o plăteştĭ la timp, căcĭ are şi ea rostul
eĭ, şi nu stă, dac-o laşĭ nebăgată în samă, în amorţire,
ci mişcă şi creşte de n'o maĭ poţĭ stăpîni în cele din
urmă.
Naţl se temuse, că n'are să fie bine, dacă se va
întîlni cu tatăl săŭ, şi a potrivit lucrurile anume aşa, ca
să nu rămîie singurĭ. Luînd apoĭ hotărîrea de a nu maĭ
da ochĭ cu el, avea de gînd să ceară banĭ de călătorie
dela mumă-sa şi să plece cît maĭ curînd. Vorba despre
pedeapsa luĭ Dumnezeŭ i-a căzut însă atît de greŭ, încît
n'a maĭ putut să stea cu mumă-sa. Se temea, că nu se
va putea stăpîni, şi n'ar fi voit odată cu capul să-ĭ zică
vre-o vorbă aspră.
El a crescut, aşa zicînd, în braţele mumeĭ sale, şi
nu intra în mintea luĭ gîndul, că poate să fie în lumea
aceasta ceva ce el să nu-ĭ spue şi eĭ. Inima îĭ da decĭ
şi de astă dată brîncĭ, ca să-ĭ spună tot. Ştia, că dînsa
îl va înţelege, se va muia şi-ĭ va fi de mare ajutor în
greaua luptă sufletească. El însă maĭ ştia, că dînsa
ar spune bătrînuluĭ tot, - şi aceasta n'o voia.
