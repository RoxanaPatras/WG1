<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Vdavky Nanynky Kulichovy I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="e-booknadpis">3. Nanynka skrývá tajemství…</h2>

<p class="e-booktirazacitacetext">Uběhlo čtrnáct dní od oné domácí
zábavy u&#160;Knedlhansů. Bylo v&#160;sobotu večer, po šesté hodině. Umlklo všude
drhnutí schodů v&#160;patrech, svištění košťat po chodbách a&#160;síních,
vytřepávání utěráků z&#160;pavlačí, bouchání do koberců na dvoře, šplouchání a&#160;bublání
vody, vylévané na mřížku stokovou&#160;– sobotní úklid byl již dokonán, aspoň
pokud se jevil navenek, mimo soukromé svatyně bytové. Ale že týdenní pořádnost
a&#160;čistota je dokončena i&#160;ve mnohém soukromí domácím, tomu
nasvědčovala i&#160;řada škopků všelikých tvarů a&#160;rozměrů, opřených a&#160;poklopených
porůznu na pavlačích, aby vyschly. V&#160;domech, kde je mnoho nájemníků a&#160;taky
dostatek pavlačí, objevují se takovéto škopky za sobotních večerů s&#160;touž
pravidelností jako hvězdy na nebi. A&#160;často spíše hvězdy nás zklamou.</p>

<p class="e-bookprozatext">Zato nastal jiný ruch po celém domě, ruch sobotního
večera, sháňky na neděli. Skoro již všechna okna byla osvětlena, na všech
stranách a&#160;ve všech výškách práskáno dveřmi, sousedky a&#160;služky i&#160;vytáhlé
žabky lítaly ke kupci, k&#160;hokynáři, snášely chléb i&#160;vodu, večeře i&#160;pivo.
Všechny chvátaly, jako by hořelo, všechny směřovaly do průjezdu a&#160;hrnuly
se z&#160;vrat. Bylo podivuhodné a&#160;skoro nepochopitelné, co je v&#160;tom
domě ženských mladých i&#160;starých, hezkých i&#160;nehezkých, čistě
upravených i&#160;zas jen tak na půl smyčky ovázaných a&#160;ve šmatlavých křámech,
div že to z&#160;nich všechno nespadlo.</p>

<p class="e-bookprozatext">Ale ne všechny vytrvaly ve svém chvatu i&#160;potom,
když z&#160;vrat vyrazily. Nejedna z&#160;nich&#160;– a&#160;byly to zejména
ony úpravnější, vzhlednější&#160;– popošla vpravo či vlevo, a&#160;tu náhle
kroky zvolnila, na všechny strany pátravě se rozhlížejíc. A&#160;nerozhlížely
se nadarmo. Tu z&#160;levé, z&#160;pravé strany ze tmy se vynořila postava
mužská&#160;– v&#160;žádném případě stará, někdy dokonce v&#160;uniformě a&#160;ve
zbroji&#160;– přitasila se dvorně k&#160;dívce služebné, a&#160;potom teprve
byl nastoupen další pochod v&#160;páru. Tyto dívky vracely se pak s&#160;nákupy
mnohem později než ony, které neměly průvodců, a&#160;mnohá z&#160;nich
uslyšela od velitelky, že by vlastně měla choditi pro smrt, a&#160;ne pro mléko
či pro pivo.</p>

<p class="e-bookprozatext">Taky v&#160;příbytku domovnickém rozbřeskla již před
hodinou kuchyňská petrolejka. To se matka Kulichová vrátila ze sobotního nákupu,
nastrkala něco do almárky v&#160;kuchyni, něco vynesla na chládek do dřevníku,
poklidila trochu a&#160;jala se škrabati zemáky k&#160;večeři.</p>

<p class="e-bookprozatext">Otec a&#160;správce domu&#160;– jak raději slýchal, než
prosté domovník&#160;– byl se odebral v&#160;podvečer do blízkého výčepu, aby
buď s&#160;druhy v&#160;povolání, nebo s&#160;jinými přáteli při tajném poháru
projednal politické záležitosti posledních dnů. Matka Kulichová byla ráda, když
jí nepřekážel.</p>

<p class="e-bookprozatext">Švarcvaldky nad pecinkou zahrkaly, jako by se
probouzely z&#160;mrákot, ještě jednou, jako by jim lupalo v&#160;celém
dřevěném kříži, odmlčely se na okamžik, a&#160;pak namáhavě, v&#160;rezavém
chrapotu odvrčely sedmou.</p>

<p class="e-bookprozatext">Panička vzhlédla k&#160;nim, jestli ji sluch neklame,
a&#160;zcela bezděčně se podívala ke dveřím. Nanynka měla býti dávno doma,
aspoň před půl hodinou, poněvadž v&#160;sobotu trvalo šití u&#160;její
zaměstnavatelky toliko do šesti. Dveře však se neotvíraly.</p>

<p class="e-bookprozatext">Panička zavrtěla hlavou, ještě jednou se podívala na
hodiny a&#160;vzpomněla, že je čas, aby zatopila. Dřepla tedy na bobek a&#160;šťárala
v&#160;plotně, vyhrabujíc vychladlý popel od oběda&#160;– ale vlastně snad od
svačiny, při níž si byla zhřívala vodu na mytí.</p>

<p class="e-bookprozatext">Teď se na dvoře ozvaly drobné kroky, dveře tiše, jako
bojácně se otevřely, a&#160;vstoupila Nanynka.</p>

<p class="e-bookprozatext">Paní Kulichová ani se neobrátila, dobře vědouc, kdo
přichází, ale ozvala se nevrle:</p>

<p class="e-bookprozatext">„No, holka, kdepak tě zas všichni čerchmanti tento&#160;–&#160;–
Sedum pryč, copak to zase&#160;–&#160;–“</p>

<p class="e-bookprozatext">Dobře, že se neohlédla. Byla by viděla, jak je Nanynka
spěchem všecka zardělá, udýchaná, a&#160;jak po uvítání matčině zčervenala
ještě víc.</p>

<p class="e-bookprozatext">„Dodělávali jsme, maminko,“ omlouvala svoje omeškání
tichým, nejistým hlasem, „svatební šaty,&#160;– musilo to ještě dnes na poštu&#160;–&#160;–“</p>

<p class="e-bookprozatext">„Dodělávali!“ broukla matka. „No, dobře, Nany, jen
abys mě neobelhávala. Víš, nerada k&#160;té tvé paní chodím vyptávat se na tebe&#160;–
vypadá to tak podivně, ale zas budu jednou muset. Aby byl v&#160;domě pořádek.
Nemám ráda zbytečné courání. Plahočím se tu celý den jako kůň, všady práce
plno, aspoň trochu poklidit kdybys mi pomohla. To víš, na hrubou práci tě
nevolám.“</p>

<p class="e-bookprozatext">To byla svatá pravda. Měla-li Nanynka mít ruce vláčné
a&#160;prsty hladké k&#160;šití, nesměla ani mýt, ani uhlí nosit. Každá záděra,
každá drsnost kůže by jí byla v&#160;šití překážela. Jemné látky se pak na
prsty jen lepí, hedvábí přímo naříká.</p>

<p class="e-bookprozatext">Nanynka mlčela. Zdálo se jí tak nejlépe. Chvatně
odkládala klobouček a&#160;soukenný kabátec, s&#160;čímž se uchýlila do kouta
kuchyňky. Odstrojivši se sáhla do kapsy, vyňala tobolku, přebírala se v&#160;ní
chvilku, a&#160;potom, kladouc na stůl uprostřed kuchyně cosi, řekla ostýchavě:</p>

<p class="e-bookprozatext">„Tu jsou peníze, maminko.“</p>

<p class="e-bookprozatext">Byl to její týdenní výdělek, jejž pravidelně
odevzdávala matce. Tak to bylo zavedeno hned od počátku, aby měla co nejvíc
ušetřeno, až přijde chvíle, kdy se vhodný mladý muž rodičů zeptá: Copak Nanynka
dostane?</p>

<p class="e-bookprozatext">Paní Kulichová byla zatím zatopila a&#160;podřepěla
ještě chvíli u&#160;dvířek, aby se oheň dobře rozhořel. Teď namáhavě vstala&#160;–
taky už jí chudákovi kříž dřevěněl&#160;–, vzala z&#160;pecinky lampičku,
postavila ji na stůl a&#160;počítala peníze.</p>

<p class="e-bookprozatext">„Copak to, Nanynko?“ zdvihla pojednou hlavu. „Tři
zlaté pětadvacet krejcarů! Kdepak je půlčtvrté zlatky?“</p>

<p class="e-bookprozatext">Nedostala hned odpověď. Jako by na tuto otázku byla
čekala a&#160;chtěla získati času, Nanynka si utírala nos kapesníkem. Zdálo se,
že předstírá rýmu. Konečně však přece musila promluviti, i&#160;řekla velmi
tiše:</p>

<p class="e-bookprozatext">„Kupovala jsem si něco, maminko, musila jsem si dát na
sukni pertle, byly prodřeny&#160;– tolik bláta pořád…“</p>

<p class="e-bookprozatext">„To mně máš dříve říct, Nany,“ broukla matka. „Možná,
že bych tu něco takového shledala.&#160;– Víš, neutrácej mi zbůhdarma. Máš čtyry
zlatky týdně&#160;– a&#160;padesát krejcarů si z&#160;nich smíš utratit, to
víš. Ale tohle je už podruhé pětasedmdesát.&#160;– Padesát jsem ti povolila, a&#160;to
ti snad může stačit. Copak potřebuješ? Doma všecko máš, tedy jenom na nějakou
tu housku dopoledne a&#160;nějakou odpoledne. Kafe vám paní dává.&#160;– A&#160;z&#160;domu
si taky ledacos odneseš. Včera ráno jsem ti dala na dopoledne karbanátek, na
dnešek ti tatínek nechal kousek bůčku od večeře.&#160;– Oba hledíme, abys
neměla hlad.&#160;– Ale já vím, vy tam tak mezi sebou partykujete, rozdáváte
si.&#160;– Neříkám, abys byla neužilá, abys všechno sama schramstla, to není
hezké. Zas taky někdy dostaneš od jiné. Ale zdá se mi, že ta Betyna Havránková
na ostatních nejvíc vyloudí. To je taková mlsná koza.&#160;– Tak jen ti říkám,
aby ses nerozdala, Nany. Pamatuj především na sebe. Mladý žaludek tráví, to já
vím, a&#160;nestačí-li ti jedna houska, kup si dvě. Dvě ráno, dvě odpoledne.&#160;–
Nechci, abys vychudla a&#160;zhubla. Mladá holka má být k&#160;světu, má na
sobě mít kousek masa. To se pak na ni ledakdo podívá, a&#160;takovou rohatinu
vyzáblou jen polituje.&#160;– Doma ti dávám dosyta, chvála Pánubohu, a&#160;tam
konečně nesedíš věčnost. Ale dvě housky dopoledne a&#160;dvě odpoledne stačí,
to zas taky vím. A&#160;na to je padesát krejcarů dost.&#160;– Ale tohle je
pětasedumdesát, když neseš tři zlatky a&#160;pětadvacet, a&#160;tak se mi zdá,
že mi nějak marně utrácíš.&#160;– A&#160;to jsou dva týdny za sebou, Nany, a&#160;to
je mi podezřelé, víš?“</p>

<p class="e-bookprozatext">Matka se odmlčela, jako by očekávala vysvětlení
záhady, kam se chybějících pětadvacet krejcarů již po druhé podělo. Nanynka
však mlčela.</p>

<p class="e-bookprozatext">„Vidíš, a&#160;na to mi nemůžeš odpovědít, Nany!“
pokračovala matka. „A&#160;to je to, co mě nejvíc mrzí. Teď nejde o&#160;těch
pětadvacet krejcarů, Nany, ale o&#160;to, že máš mít k&#160;matce důvěru, se
vším se svěřit. Je-li to věc dobrá, hlavu ti nestrhnu, je-li v&#160;tom něco
nemoudrého, řekla bych ti: Nany, dej si pozor!&#160;– A&#160;já ti povídám,
Nany: dej si pozor!&#160;– Je mi tak ledacos nápadné v&#160;poslední době,
Nany. Chodíš někdy, jako bys hlavu hledala. Co v&#160;tom vězí, Nany?&#160;–
Nany, chraň mě Pánbůh, abych do tebe hádala na něco špatného, radš bych tě utopila&#160;–
ale Nany, povídám ti, pojď na světlo, pod lampu, a&#160;podívej se mi do očí.&#160;–
Víš, co si myslím, Nany? Že v&#160;tom je člověk, Nany, nějaký člověk!&#160;–
Dej si pozor, holka! Běhat za tebou nemůžu, Ježíš Marjá, nemůžu tady nechat
celý dům a&#160;chodit ti v&#160;patách jako policajt. Ale ty sama mně máš
říct: maminko, tak a&#160;tak. Kdo ti má poradit než já? Kdo z&#160;nás má
větší rozum než já? To snad uznáš.&#160;– Víš, Nany, myslila jsem si, že by ten
Rambousek nebyl zlý člověk&#160;– kolikrát jen jsem se k&#160;tomu nahodila,
jak za tebou mrskl okem, a&#160;já si v&#160;duchu myslila: no tak neházej pořád
očima, hoď konečně frakem&#160;–, ale ty, mně se zdá, jako bys to neviděla,
anebo ti není po chuti.&#160;– Nany, máš-li ty dvě oči, má matka čtyry! Ani
nevíš, co všechno matka vidí a&#160;krom toho co uhodne.&#160;– Neříkala jsem
nic, Nany, když jsi minule přišla a&#160;měla na paletku přišpendlenou kytičku
fialek&#160;– jen ses pak obrátila, a&#160;fialky byly pryč&#160;– zapomněla
jsi je schovat, než jsi vešla. Ale dnes ti to tedy povídám a&#160;ptám se: Kdes
to vzala? V&#160;únoru fialky, holka, to je luxus pro domácího, ale ne pro
domovníka. Nejmíň za dva šestáky taková kytička.&#160;– Nany, tys ji nekoupila,
tak hloupá nejseš. Tys ji dostala!&#160;– Od koho, Nany?&#160;– Ty mlčíš, a&#160;já
ti to tedy povím: ty byly od toho člověka! A&#160;taky ti povím, od kterého si
myslím. Dvakrát se tu v&#160;ulici nachomýtl, tatík mi ho po druhé ukázal, a&#160;víš,
kdo to byl? To byl ten <span class="e-bookdejapoznamkykurzivatucnechar"><span class="calibre14">čtrnáctý</span></span> od Knedlhansů, ten, co se
promáčkl bez šestáku, když tatínek šel posledně otvírat. Víš, co ten člověk
přede mnou udělal<span class="e-bookdejapoznamkykurzivatucnechar"><span class="calibre19">?</span> </span><span class="e-bookdejapoznamkykurzivatucnechar"><span class="calibre14">Smekl
přede mnou!</span></span> Nany, <span class="e-bookdejapoznamkykurzivatucnechar"><span class="calibre14">proč</span></span> smekal, když mě vlastně nezná,
když já neznám jeho a&#160;když nedal tatínkovi šesták? Proto smekl, že jsem
tvoje matka. Smekl, protože neměl dobré svědomí stran <span class="e-bookdejapoznamkykurzivatucnechar">tebe</span>. Kdyby nic nezamýšlel, ani
by si nás nevšiml. A&#160;v&#160;tu chvíli jsem věděla všechno a&#160;po těch
fialkách jsem uhodla ostatní. U&#160;Knedlhansů on se do tebe zakoukal, Nany,
ty se s&#160;ním scházíš, Nany, začínáš se parádit, a&#160;proto nosíš o&#160;pětadvacet
krejcarů míň domů!&#160;– A&#160;on ti dává fialky.&#160;– Nany, já mu nevyčítám,
že neplatí, když jde ve čtyry hodiny ráno z&#160;domácího bálu, ale pak taky
nemá kupovat fialky, protože je to vyhazování, ale hlavně mám já o&#160;tom
všem vědět. Vidíš, že to beztoho prokouknu. Tyhle spády já dobře znám, Nany,
toho jsem zkušená&#160;– totiž, viděla jsem to u&#160;jiných.&#160;– A&#160;jaké
tajnosti, Nany? Je-li člověk pořádný, měl by přijít a&#160;říct: mám Nanynku
rád. Pak bych se na něj vyptala, a&#160;myslí-li s&#160;tebou vážně a&#160;může-li
ženu uživit, řekla bych: račte dále. A&#160;jestliže dobře nesmejšlí, řekla
bych: jen o&#160;dům dál, vašnosti.&#160;– A&#160;vícekrát by mi nesměl na oči.“&#160;–
</p>

<p class="e-bookprozatext">Panička se odmlčela, ježto z&#160;kouta, kde Nanynka
stála ve stínu, ozvalo se teď cosi, jako by skutečně byla dostala prudkou rýmu.</p>

<p class="e-bookprozatext">Paní Kulichová učinila kvapně tři kroky, chopila se
ramene dceřina a&#160;otočila dívku ke světlu. Nanynka měla zaplavené oči.</p>

<p class="e-bookprozatext">„Pročpak pláčeš, Nanynko?“ řekla panička. „Řekla jsem
něco zlého? Vyháním já už někoho? Nemá mě bolet, že ke mně nemáš důvěru?“</p>

<p class="e-bookprozatext">V&#160;tom okamžiku ozvaly se z&#160;průjezdu do dvora
těžké kroky. Panička nastavila pravé ucho a&#160;zvolala:</p>

<p class="e-bookprozatext">„Ticho!&#160;– Tatík jde.&#160;– Utři si oči!&#160;–
Nebreč, Nany!&#160;– Zejtra mi to dopovíš…“</p>

<p class="e-bookprozatext">O&#160;houni, rozestřenou přede dveřmi bytu
Kulichových, otíraly se těžké boty a&#160;ozvalo se zakašlání. Otec Kulich
opravdu se vracel ze svého výčepu.</p>

<p class="e-bookprozatext">Nanynka zhluboka si oddechla. Maminka je se svým „čtrnáctým“
od Knedlhansů na nepravé stopě. Na tom dcerušce docela nic nezáleželo. Maminka
neví nic. Tím líp!</p>

</div>
</body>
</html>