<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Vdavky Nanynky Kulichovy I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="e-booknadpis">8. Nanynka se projevila</h2>

<p class="e-booktirazacitacetext">Nanynka Kulichová chodila každé
neděle a&#160;pilně do kostela. To bylo její nedělní právo, a&#160;chodila tam
vlastně za celou rodinu. Neboť matka Kulichová nikdy neopominula dceři
připomenouti: „Tak, tak, Nanynko, a&#160;za mě taky očenášek a&#160;za tatínka
taky, nezapomeň!“ Bylo doma všeliké práce dosti, ale matka ochotně se vzdávala
dceřiny pomoci. Věděla asi, že to při jediném očenášku nezůstane. A&#160;sama z&#160;domu
nemohouc, pevně spoléhala na dceru, že za ni s&#160;Pánembohem promluví.
Vlastní pobožnost vykonávala matka Kulichová v&#160;podvečer, kdy se chápala
starého Nebeklíče a&#160;kdy si taky pro sebe zazpívala nějakou nábožnou
písničku.</p>

<p class="e-bookprozatext">Od nějakého času chodila Nanynka velmi horlivě do
kostela a&#160;velmi pečlivě se na to chystávala. A&#160;domů se vracela v&#160;samé
poledne, ba nejednou o&#160;chvíli později. Kdyby matka již dříve nebyla tušila,
proč se tak děje, po včerejšku věděla to docela nepochybně. Jistě býval v&#160;kostele
ještě někdo&#160;– nebo aspoň na dcerušku před kostelem čekával.</p>

<p class="e-bookprozatext">Ale dnešní neděle Nanynka tak nespěchala. Ačkoli
polovičku noci pod peřinou proplakala a&#160;druhou polovičku neklidně
prospala, vstala velmi časně, ještě za čiré tmy, umyla se, oblékla se do všedních
šatů a&#160;pilně šukala v&#160;domácnosti. Vždyť měl dnes přijíti její
průvodce ze včerejška&#160;– a&#160;přijde, to věděla jistě. Má tedy zavítati v&#160;příbytek
spořádaný.</p>

<p class="e-bookprozatext">Po nočním smíru s&#160;matkou nemohla se již hněvati,
nemohla vzdorně mlčeti, ale výraz její tváře byl vážný, starostlivý. Stopy včerejší
příhody nezmizely nadobro.</p>

<p class="e-bookprozatext">Stalo se dnes po dlouhém čase zas poprvé, že matka se
vyhrabala z&#160;peřin o&#160;hodnou chvíli později než dcera a&#160;podivila
se, že už je zatopeno a&#160;na snídani postaveno. A&#160;když se podívala na
dceru, pronesla:</p>

<p class="e-bookprozatext">„No copak to, Nanynko, že se neoblékáš do nedělního?“</p>

<p class="e-bookprozatext">„Kdopak by všady poklidil, maminko?“ odpověděla dcera,
nezdvíhajíc hlavy od práce.</p>

<p class="e-bookprozatext">„A&#160;kdopak uklízí jindy, Nanynko?“ řekla matka s&#160;důrazem,
skoro jako trochu uražena.</p>

<p class="e-bookprozatext">„Jindy!“ pohodila Nanynka hlavou. „Jindy k&#160;nám
nikdo nepřijde.“</p>

<p class="e-bookprozatext">„Však bych já taky udělala, co je potřeba, holka,“
řekla matka. „Ještě jsem na to vždycky stačila.“</p>

<p class="e-bookprozatext">„Ale dnes, maminko!“ odpovídala dcera, připomínajíc
tak matce poznovu, co nastává.</p>

<p class="e-bookprozatext">Potom se vzpřímila, pohlédla přímo na matku a&#160;řekla
zvukem, do něhož bylo přimíšeno něco výčitky:</p>

<p class="e-bookprozatext">„Neměla jste mi to dělat, maminko, pobízet ho k&#160;nám&#160;–
semhle&#160;– do tohohle…!“</p>

<p class="e-bookprozatext">Matka Kulichová se otočila od plotny. Již již byla by
pronesla nějakou břitkou odpověď, ale chrápání tatíka Kulicha z&#160;kuchyně připamatovalo
jí, že se musí mírniti, aby ho nevzbudila. Ztlumila tedy hlas.</p>

<p class="e-bookprozatext">„A&#160;<span class="e-bookdejapoznamkykurzivatucnechar"><span class="calibre14">kam</span></span><i class="calibre4">pak</i>
jsem ho měla pozvat, Nany? Snad nahoru k&#160;domácím? Tady jsme doma, tady jsi
doma taky ty&#160;– a&#160;snad se za nás nehanbíš? Jednou se nám okázat musí,
tak tedy raděj dřív než pozděj. Nebo snad jsi mu ještě neřekla, z&#160;čeho
jsi? To bys byla chybila. Tuhle jsme, poctivě se živíme, a&#160;chce-li tě
někdo, musí tě odvést od nás. Já bych taky radš jezdila v&#160;kočáře, Nany,
ale mně se zdá, toho se už nedočkám. A&#160;má-li tě kdo rád, je mu jedno, kde
tě najde.“</p>

<p class="e-bookprozatext">Stála a&#160;čekala na odpověď dceřinu.</p>

<p class="e-bookprozatext">Taky Nanynka stála tu všecka stísněna, skoro jako v&#160;sebe
zhroucena. Arci věděla, že by její Jindřich musil jednou přijíti, aspoň tehdy,
až by o&#160;ni požádal, ale ráda by tu chvíli byla oddálila. Tam venku všady
bylo živo, vzdušno, prostranno, jasno, tam vídal Jindřich jen ji, pokud možno
úpravnou. Směle mohla mu čeliti všady mimo tento dům, mimo tento brloh
domovnický, neboť všady tam působila na něj toliko svým zjevem, svojí osobou,
řečí. A&#160;tuto dobu setkávání venku, na svobodě, pod širým nebem, ráda by
byla prodloužila do nekonečna. Nikdy dříve tak nepociťovala skličujícího okolí
svého. Ale od chvíle, kdy se seznámila <span class="e-bookdejapoznamkykurzivatucnechar"><span class="calibre14">s</span></span>&#160;<span class="e-bookdejapoznamkykurzivatucnechar"><span class="calibre14">ním</span></span>,
zachvívalo jí nemile a&#160;skoro úzkostlivě pomyšlení, že přece nastane den,
kdy Jindřich vkročí do tohoto zádvoří a&#160;kdy naň dolehne všechna ta
nevlídnost těsné, živořivé domácnosti. Vždycky však se utěšovala: nebude to tak
hned! Zatím svazek jejich se upevní, zatím jej k&#160;sobě připoutá tak silně,
že již ničeho se nelekne, před ničím necouvne. A&#160;pak tedy ať přijde. Ale
včerejšek ji zastihl tak nepřipravenu, nic netušící&#160;– a&#160;dnes má sem
Jindřich vstoupiti. Přišlo jí to příliš nenadále.</p>

<p class="e-bookprozatext">„Ne, maminko,“ promluvila teď Nanynka tiše, „za vás já
se nehanbím za nikoho, a&#160;Jindřich taky už ví všechno, nic jsem mu nezatajila.
Ale povážím-li, že přece si to všechno myslil nějak jinak a&#160;že by se mohl
odradit, až uvidí, do čeho přijde, že by mě dokonce nechal&#160;– maminko
drahá, já bych se vám utopila!“</p>

<p class="e-bookprozatext">Z&#160;očí Nanynčiných vyhrkly slzy.</p>

<p class="e-bookprozatext">Matka Kulichová spráskla ruce.</p>

<p class="e-bookprozatext">„Pro Krista pána, holka, to jsou řeči! Pro Boha tě
prosím, utopila! Tedy už tak daleko jsi! Utopila! Dovedeš si představit, co to
povídáš? Holka, kdyby ses tak mohla utopit na půl hodiny&#160;– a&#160;pak zas
přijít, ano, tomu bych rozuměla. Ale na to nemyslíš, že by pak bylo všemu konec&#160;–
a&#160;že by tě odnesli do patalogie, tam tě rozkuchali&#160;– a&#160;jakživa
bys už nespatřila mámu a&#160;tátu, a&#160;my tebe? Holka, Ježíš Marjá, ty ve
mně vzbouzíš strašnou myšlenku, že snad&#160;– ani si to netroufám vyslovit&#160;–
že snad se s&#160;tebou něco stalo…?“</p>

<p class="e-bookprozatext">Nanynka krom nadání rychleji pochopila, než se matka
nadála.</p>

<p class="e-bookprozatext">„Maminko!“ zvolala s&#160;výčitkou.</p>

<p class="e-bookprozatext">Do té chvíle ozývalo se z&#160;kuchyně odměřené
chrápání starého Kulicha. Chrápání, které vyplňovalo celou tu těsnou prostoru,
až se zdálo, že jest už na prasknutí a&#160;že konečně zdi povolí, aby se mohlo
vevaliti buď i&#160;sem do pokojíku, nebo ještě lépe vyhrnouti na dvoreček, kde
bylo místa více. Kulich uměl chrápati, že by tím byl naplnil stodolu. Po
výkřiku Nanynčině však náhle jako by uťal, chrápání ztichlo, zakončeno řezovým
zvukem z&#160;vyschlého hrdla. A&#160;potom se ozvalo nějaké nesrozumitelné
zamručení.</p>

<p class="e-bookprozatext">„Vidíššš!“ sykla matka. „Probudila jsi tatíka!“</p>

<p class="e-bookprozatext">Pověděla to, jako by se byla náramně ulekla, ale zatím
byla ráda, že procitnutím tatíkovým je debata s&#160;dcerou přerušena. Výkřik
uražené Nanynčiny duše znamenal jí, že je posud všechno v&#160;pořádku, a&#160;zatím
o&#160;jiného jí nešlo.</p>

<p class="e-bookprozatext">Oddala se zase plnou měrou své alchymii na plotně,
která byla ke kamnům v&#160;pokojíku přistavěna, aby taky tu se mohlo vařiti,
bryndala jakousi tmavou tekutinu z&#160;hrnce do hrnce a&#160;pak do nějakého
pytlíku v&#160;mašince, a&#160;po chvilce rozestřela se pokojíkem vůně kávy.</p>

<p class="e-bookprozatext">Nanynka vždycky dostávala první, tak i&#160;dnes.</p>

<p class="e-bookprozatext">„Tu máš, holka, snídej,“ přinášela jí matka pouťový
hrneček. „A&#160;tuhle máš kus buchty od včerejška. Na odpoledne ty zbytky beztoho
nestačí, na odpoledne upeču čerstvou.&#160;– A&#160;pak tedy tu pokliď, když
jinak nedáš, a&#160;potom sem přestěhujeme tatíka, aby si zde dochruněl, a&#160;dáme
do pořádku kuchyni. A&#160;pak se oblíkni a&#160;jdi si, já už si ostatek
pořídím.“</p>

<p class="e-bookprozatext">Spraví-li něco pokažený rozmar dceřin, je to jistě
setkaná s&#160;tím „jejím“, tak počítala matka Kulichová. Tedy jen ať jde. A&#160;zmizí
taky jí&#160;– matce&#160;– ta živá výčitka z&#160;očí.</p>

<p class="e-bookprozatext">Nanynka potom smejčila, utírala obrázky a&#160;zrcadlo,
pátrala po každé pavučince, zastrkala všecky kartány a&#160;krabice hluboko pod
postele, a&#160;samým chvatem zahřála se i&#160;ve studené kuchyňce. „Přestěhovaný“
otec Kulich dospával ještě v&#160;pokojíku, když Nanynka byla se vším hotova, a&#160;táhlo
silně na devátou, když oblékala nedělní šaty.</p>

<p class="e-bookprozatext">V&#160;podivném rozpoložení chystala se dnes na
dopolední dostaveníčko. Jak vysvětlí včerejší chování matčino? Neboť za noci i&#160;to
hrozné pomyšlení jí připadlo, aby nápadník její v&#160;zaskočení matčině
nespatřoval zálud, dříve společně ujednaný. Jak by mu cosi takového vymluvila?
A&#160;zdali se od včerejška nerozmyslil, zdali dnešní odpolední návštěvu
neodepře? Rojilo se jí toho v&#160;hlavě, chuděrce, až jí bylo pod nízkým
stropem k&#160;zalknutí.</p>

<p class="e-bookprozatext">Byla hotova a&#160;levicí pevně tiskla modlitební
knížku, když přistupovala k&#160;matce, aby jí ruku políbila.</p>

<p class="e-bookprozatext">„S&#160;Pánembohem, maminko,“ řekla tiše. „A&#160;prosím
vás, až tatínek pak odejde na procházku, nezapomeňte všady hezky vyvětrat.“</p>

<p class="e-bookprozatext">„Nezapomenu, Nany, jen pěkně jdi&#160;– a&#160;nezapomeň
zas ty na očenášek za mě&#160;– a&#160;za tatíka. Jdi&#160;– a&#160;zbytečně se
nezdržuj, ať jsme raděj dřív po obědě, tak…“</p>

<p class="e-bookprozatext">Nanynka již se otáčela ke dveřím.</p>

<p class="e-bookprozatext">„A&#160;počkej, holka,“ zdrželo ji zvolání matčino
skoro na prahu. „Když už čekáme takovou vizitu, abych přecejc věděla, s&#160;kým
máme čest. Kdopak je to, ten tvůj? Od jaképak živnosti?“</p>

<p class="e-bookprozatext">Nanynka již držela dveře za kliku. Obrátila se teď k&#160;matce
pohledem neobyčejně vážným.</p>

<p class="e-bookprozatext">„Že jste se mne na to dříve nezeptala, maminko, než
jste nás vystopovala. Všecko, všecinko bych vám byla pověděla.“</p>

<p class="e-bookprozatext">„Pro Pánaboha,“ rozdurdila se zas trochu matka. „Snad
ho neubylo, že jsem se opovážila promluvit? Jakýpak je to pán?“</p>

<p class="e-bookprozatext">Nanynka pomlčela a&#160;pak řekla, jako by každé slovo
ryla na desku:</p>

<p class="e-bookprozatext">„Neubude ho, maminko, pravda. Ale není každý člověk
stejný&#160;– a&#160;každý se na všechno dívá svýma očima, ne vašima. Jindřich
je učitel, maminko.“</p>

<p class="e-bookprozatext">Matka otevřela ústa&#160;–&#160;–&#160;–</p>

<p class="e-bookprozatext">Nanynka nevyčkávala. Dveře za ní zapadly.</p>

<p class="e-bookprozatext">Matka Kulichová zírala na dveře, zírala, jako by tam
dcera posud stála, a&#160;pořád se jí ústa nezavírala.</p>

<p class="e-bookprozatext">Učitel&#160;– opakovala si v&#160;duchu&#160;– učitel!
Něčeho takového se nenadála. Pokud jen tušila, že se kdosi Nanynce dvoří,
hádala na řemeslníka. Když pak ho včera spatřila, člověka tak úhledného, úpravného&#160;–
a&#160;jak se k&#160;Nanynce měl&#160;–, povylezla ve své domněnce výše a&#160;soudila
na nějakého pána kancelářského, na něco od pera. A&#160;tu třeba říci, že tato
domněnka ji právě nepotěšila. Neboť řemeslník, nějaký šikovný tovaryš, to byl
pořád ještě nápadník Nanynce přiměřený. Takoví začínají obyčejně s&#160;málem a&#160;mohou
to hezky daleko přivésti. Pořád ještě má řemeslo zlaté dno. Nějaký kancelářský
však by se fatil k&#160;dceři nemajetného domovníka právě tak dlouho, než by se
jí nabažil, a&#160;pak by šel o&#160;dům dál, a&#160;třeba o&#160;celou ulici.
A&#160;proto si ho popadla, proto!&#160;– opakovala si teď v&#160;duchu.&#160;–
Ale učitel! Ne, toho by se ve snách nebyla nadála!</p>

<p class="e-bookprozatext">Matka Kulichová popošla, otevřela dveře a&#160;podívala
se na dvoreček. Zdálo se nejinak, nežli že Nanynka číhá za dveřmi a&#160;že se
teď na matku rozesměje na celé kolo, jak ji na báň vyvedla.<span class="e-bookzalozkyhorniindex9bchar"><span class="calibre15"> <a href="../Text/vdavky_nanynky_kulichovy_I_042.html#_ftn16" title="" class="pcalibre1 pcalibre" id="_ftnref16"><span class="e-bookzalozkyhorniindex9bchar"><span class="calibre16">[16]</span></span></a></span></span>
Ale po Nanynce stopy nebylo.</p>

<p class="e-bookprozatext">Pak je to pravda světitá, neboť Nany nelhávala, tolik
o&#160;ní matka věděla. Všecka zaražena sdělením dceřiným zavřela zas a&#160;teď
už se nemohla ubrániti pocitu, že včera večer opravdu vyvedla nějakou hloupost.</p>

<p class="e-bookprozatext">„Pro Pánaboha, proto ona tak vyváděla!“ pomyslila si
matka Kulichová všecka zahanbena. „A&#160;Ježíš Marjá, odpoledne tu bude!“</p>

<p class="e-bookprozatext">Všechno dohromady, co se tu ve chvilce na Kulišku
sesypalo, musilo se na něčem nebo na někom svézti. Bylo jí třeba, aby to ze sebe
setřásla.&#160;– No ano, nač by tu byl táta Kulich? Rozkročila se tedy matka
Kulichová, otevřela hřmotně dveře do pokojíku, chvátala k&#160;posteli, na níž
sama byla přespala, popotáhla peřinu a&#160;zamíchala něčím, co se pod ní jako
kotě v&#160;košíku choulilo:</p>

<p class="e-bookprozatext">„Vstávej, Kulichu, staframente&#160;– snad nebudeš
chrunět až do poledne!“</p>

<p class="e-bookprozatext">„Kerej pak čert zas&#160;–&#160;–“ ozvalo se mrzutě z&#160;peřin.</p>

<p class="e-bookprozatext">„Žádnej čert! Abys vstával, Kulichu, povídám!“</p>

<p class="e-bookprozatext">„A&#160;co tě mele?“ reptal probuzený. „Dyť eště není
osum hodin!“</p>

<p class="e-bookprozatext">„Ano&#160;– zejtra bude osum podruhé. Polez jen,
starej, abych ustlala. Půl desáté&#160;– a&#160;ty pořád ještě v&#160;peří!
Kdyby tak někdo přišel&#160;–“</p>

<p class="e-bookprozatext">„Kohopak by čert&#160;– prosím tě&#160;–&#160;–“</p>

<p class="e-bookprozatext">„A&#160;kdypak bys přišel k&#160;obědu, když do
poledne nevstaneš?“ potahovala Kuliška peřinu níž a&#160;níže.</p>

<p class="e-bookprozatext">Otec Kulich totiž chodil každé neděle dopoledne na
pohár do výčepu. To byla jeho výsada.</p>

<p class="e-bookprozatext">„A&#160;pak potřebuju mandle a&#160;hrozinky do
buchty,“ dodávala Kuliška. „Přineseš mi to&#160;– a&#160;kousek kvasnic, a&#160;pak
si jdi.“</p>

<p class="e-bookprozatext">„Ty jsi trapidlo!“ vrčel Kulich žalostně, a&#160;jak se
sbíral, aby slezl, všechny kosti v&#160;něm praštěly.</p>

<p class="e-bookprozatext">Nebylo ho mnoho ani do výšky, ani do šířky, a&#160;to
ještě byl zahalen v&#160;starý šedivý župan, v&#160;němž spával, aby ho zima
nerozrazila, když musil v&#160;noci vstávati, aby vrata odmykal.</p>

<p class="e-bookprozatext">„Zaplať Pánbůh, že tě tak dalece mám na nohou,“ řekla
Kulichová, když se manžel konečně vzchopil. „Aby tě z&#160;postele páčil!“</p>

<p class="e-bookprozatext">„Však taky by mě jinej nevypáčil,“ povzdychl manžel.</p>

<p class="e-bookprozatext">Arciť, vypadal chudák proti své choti dost nepatrně. Z&#160;matky
Kulichové byl by vykrájel dva takové Kulichy.</p>

</div>
</body>
</html>