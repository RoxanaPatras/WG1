<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Vdavky Nanynky Kulichovy I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="e-booknadpis">14.
Kulichova zastávka</h2>

<p class="e-booktirazacitacetext">Jindřich Novák již asi dvakrát
nebo třikrát podíval se potají na vlastní hodinky, ježto domácí orloj Kulichův
visel na zdi za ním a&#160;byl by se musil k&#160;němu otáčeti. Ale nechtěl vzbuditi
pozornost.</p>

<p class="e-bookprozatext">Když se podíval po třetí, přiklonila se k&#160;němu
Nanynka, zašeptala:</p>

<p class="e-bookprozatext">„Pořád se díváte na hodinky&#160;– je vám dlouhá
chvíle, viďte?“</p>

<p class="e-bookprozatext">„Ne, Aničko,“ řekl Novák potichu, „ale všeho s&#160;mírou.
Jsem u&#160;vás ode tří hodin&#160;– a&#160;teď táhne pomalu na devátou.
Strávil jsem u&#160;vás tedy skoro půl dne, to nevypadá, jako bych měl dlouhou
chvíli. Nezapomeňte na tatínka a&#160;hlavně na maminku. Ponenáhlu bude pro ně
čas ke spaní, i&#160;pro vás.“</p>

<p class="e-bookprozatext">Otec Kulich zaslechl odpověď Novákovu.</p>

<p class="e-bookprozatext">„To se mejlíte, vašnosto,“ ozval se, „že by našim
ženským bylo do spaní! Dnes jistě ne. Podívejte se, jaké oči má naše máma. Ta
je nezavře do půlnoci.“</p>

<p class="e-bookprozatext">Při tom se Kulich podíval na ženu nějak taškářsky, a&#160;tento
pohled znamenal: Taky mě ještě bude máma vyslýchat, než usneme.</p>

<p class="e-bookprozatext">„A&#160;Nanda?“ pokračoval Kulich. „Ta teprv bude
svítit očima a&#160;myslet na vás. Ještě neznáte ženské, vašnosto. Zeptejte se
naší mámy, jak jí bylo, když jsem jí poprvé řekl, že bych jako ji chtěl.“</p>

<p class="e-bookprozatext">Kulich svým slovům sám se nesmírně zasmál.</p>

<p class="e-bookprozatext">„Ale tatíku, tatíku, ty pleskáš!“ odvětila v&#160;dobromyslném
rozdurdění matka Kulichová. „Já věděla dřív než ty, že bys mě chtěl, a&#160;proto
mně bylo docela dobře a&#160;spala jsem jako dudek. Jako předtím a&#160;jako
potom, abys věděl.“</p>

<p class="e-bookprozatext">„Ano, ano, matko, to říkáš teď, po pětadvacíti letech,“
hlaholil Kulich. „Ale to na sebe nepovíš, jak ses tehda rozlykala, jak jsi mě
držela za ruku, pustit nechtěla, a&#160;když konečně jsi musila domů, jaks mně
povídala: Milouši, na tuhle chvíli do nejdelší smrti nezapomenu&#160;–
pamatujte na ni taky. Vidíš&#160;– a&#160;ještě k&#160;smrti nepracuješ a&#160;juž
o&#160;tom nechceš vědět. Co?“</p>

<p class="e-bookprozatext">Paní Kulichová všecka zčervenala, a&#160;to byly milé
červánky ostychu ženského z&#160;dávného mládí jejího.</p>

<p class="e-bookprozatext">„Jdižiž, brepto, naposled by si tuhle pan učitel
pomyslil, že je to všechno pravda.&#160;– Ty a&#160;milouš! A&#160;konečně&#160;–
(hlas paní Kulichové pozbýval pevnosti, povlnil se trochu)&#160;– co je na tom
divného? Myslíš si, že je to maličkost, když děvče vidí: tedy tohle je ten
člověk, kterému na celý život se vším všudy budu náležet, s&#160;ním dobré a&#160;zlé
snášet? A&#160;když neví, nebude-li zlého víc než dobrého? Když se pustí matky,
otce, a&#160;jde za cizím člověkem, o&#160;kterém do nedávna nevěděla? Ó, vašnosti,
(obrátila se matka Kuliška k&#160;Novákovi a&#160;hlas její se teď již roztřásal),
srdce ženské je tajná nádoba neprozkoumaná, třeba i&#160;v&#160;režném pytli
tlouklo, a&#160;ta chvíle rozhodnutí je někdy přetěžká. Ó, vás se to netýče, vy
jste učený pán a&#160;jemný, kdo by vám dítě nesvěřil! Ale taky já jsem byla
mladá a&#160;malovala si život podle svého. (Z&#160;rozjiskřených očí paní
Kulichové svezly se na zardělé její tváře dvě veliké slzy.) Teď jsem bába, se
vším hotová. No, zaplať Pánbůh, není táta zlý, Nanynka vám dosvědčí, že se
dobře snášíme, ale zahryzla já s&#160;ním mnohou chvíli hořkou, než se v&#160;něm
vybouřilo. Ale snad sám Pánbůh to tak ustanovuje, aby člověk nezpejchl, a&#160;to
je ten dědičný hřích, že je někdy muž a&#160;žena metla na metlu. A&#160;to
nejen my sprostí lidé, pane učitel, ale já to viděla taky u&#160;pánů. A&#160;pak
tuhle táta řekne: zeptejte se naší mámy, jak jí bylo, když jsem jí poprvé řekl…
Inu bylo, pro Pánaboha, kdo by mohl zapírat?“</p>

<p class="e-bookprozatext">Matka Kulichová cítila slzy na tváři i&#160;v&#160;očích,
a&#160;jako by se za to styděla, odvrátila hlavu, vymnula si oči dlaní a&#160;teprve
potom sáhla po šátku, aby utřela taky nos. Otočila se zas k&#160;Novákovi a&#160;pokračovala:</p>

<p class="e-bookprozatext">„A&#160;pane učitel, až vy někdy po letech se zeptáte
naší Nanynky: jak ti bylo, holka, když jsem tenkrát poprvé k&#160;vám přišel…
Ach, pane učitel, mohla bych vám říct už dnes, jak vám odpoví. (Tvář matky
Kulichové nabyla pojednou jiného výrazu, zkrášlila se téměř a&#160;byla plna
lásky mateřské; v&#160;hrdle jako by jí varem kloktalo.) Jindro, řekne, jako
vám říká&#160;– s&#160;odpuštěním&#160;–, byla to chvíle nejvejš blažená, srdce
se smálo i&#160;svíralo zároveň a&#160;nic jiného nechtělo na světě než tebe,
tebe. Měla mě ráda matka, měl mě rád otec, věděla jsem, že se jim po mně zasteskne,
ale s&#160;tebou třeba za otrokyni a&#160;do věčného vyhnanství!&#160;– Řekni,
mám pravdu, Nanynko?“</p>

<p class="e-bookprozatext">Nanynka stiskala rty. Víčka očí přivírala se, jako by
řasy chtěly zacloniti ovlhlé zraky. Novák sáhl po její ruce&#160;– ruka se
chvěla.</p>

<p class="e-bookprozatext">„Co se mě dotejčí,“ ozval se chraplavě tatík Kulich,
který po celou řeč choti své seděl nepohnut a&#160;hleděl před sebe, „na vašem
místě, vašnosto, jakživ bych se na to Nandy neptal. Nebo vám vyklopí takovou
přednášku jako tuhle naše máma mně, a&#160;to jsem ji nezavez ani do otroctví,
ani do vyhnanství! Ale jinak má naše máma srdce dobré a&#160;v&#160;tom bude
Nanda po ní. A&#160;teď dost, matko, abys nás nerozbrečela všechny. Na řeč ty
jsi majorát<a href="../Text/vdavky_nanynky_kulichovy_I_042.html#_ftn25" title="" class="pcalibre1 pcalibre" id="_ftnref25"><span class="e-bookzalozkyhorniindex9bchar"><span class="calibre15"><span class="e-bookzalozkyhorniindex9bchar"><span class="calibre16">[25]</span></span></span></span></a>,
v&#160;tom ti dám alifer.<a href="../Text/vdavky_nanynky_kulichovy_I_042.html#_ftn26" title="" class="pcalibre1 pcalibre" id="_ftnref26"><span class="e-bookzalozkyhorniindex9bchar"><span class="calibre15"><span class="e-bookzalozkyhorniindex9bchar"><span class="calibre16">[26]</span></span></span></span></a>
Ale vašnosta chtěl jíti domů&#160;– a&#160;nezdržujte ho, aby ho to u&#160;nás
nezmrzelo. Konečně se chce člověku na čerstvé povětří. A&#160;rozumí se, vašnosto,
že vás vyprovodím.“</p>

<p class="e-bookprozatext">Tatík Kulich plácl dlaní na stůl, zdvihl se a&#160;šel
ke „komínu“ pro kalmuk.</p>

<p class="e-bookprozatext">„Ty chceš ještě z&#160;domu, táto?“ řekla poněkud
ostře paní Kulichová.</p>

<p class="e-bookprozatext">„To se rozumí,“ přisvědčil tatík. „Ale aby ti toho
nebylo líto, matko, hoď se do parády a&#160;pojď taky. Doufám, že vašnosta nic
nenamítá.“</p>

<p class="e-bookprozatext">„Prosím, pane otče, s&#160;radostí,“ řekl Novák, ale
hned se ohlédl po Nanynce. Což ona zůstane doma?</p>

<p class="e-bookprozatext">Otec Kulich pochytil ten pohled.</p>

<p class="e-bookprozatext">„Ale to se rozumí, že Nandu vezmeme s&#160;sebou.
Vymódi se, holka!“</p>

<p class="e-bookprozatext">„A&#160;dům necháme prázdný?“ řekla povážlivě paní
Kulichová.</p>

<p class="e-bookprozatext">„Však ho nikdo neodnese, matko,“ odpovídal Kulich. „Ostatně
jsme do desíti doma&#160;– aspoň ty a&#160;Nanda&#160;– a&#160;docela ostatně
bych položil hlavu na špalek, že teď dává na celý dům pozor paní Knedlhansová
nahoře. Až vyrazíme na dvoreček, podívej se na pavlač a&#160;uvidíš tam dvě
zelené oči.“</p>

<p class="e-bookprozatext">Matka Kulichová již nic nenamítala. Vyšla do kuchyně,
aby se oblékla. Na prahu se ohlédla a&#160;pokyvem hlavy zavolala za sebou nechápavého
manžela, který by tady mladým zamilovaným jen překážel. Políbení na rozloučenou
chutná nejlépe, když ho nikdo nevidí, tolik si matka Kulichová taky ještě
pamatovala.</p>

<p class="e-bookprozatext">Když milenci osaměli, vztáhla Nanynka sepjaté ruce k&#160;Novákovi
a&#160;pronesla tiše, jako by za něco odprošovala:</p>

<p class="e-bookprozatext">„Ach, Jindro, nehněvejte se, já se tolik stydím&#160;–&#160;–“</p>

<p class="e-bookprozatext">„Začpak?“ užasl Novák.</p>

<p class="e-bookprozatext">„Za to, že se rodiče tak do sebe dostali&#160;– musil
jste být svědkem takového rodinného výjevu…“</p>

<p class="e-bookprozatext">Novák uchopil Nanynku za hlavu:</p>

<p class="e-bookprozatext">„To nazýváte výjevem? Upokojte se, Andulko, nebylo v&#160;tom
pranic zlého. Víte, že mi to připadalo jako blýskavice po bouři, která dohřmívá
kdesi hluboko pod obzorem? A&#160;zjevilo mi to vaši matku zas v&#160;novém
světle. Má i&#160;kus citu z&#160;mládí svého, drsný život její nezhubil ho.
Ozvaly se struny v&#160;její hrudi, které jistě již dávno nezazněly, a&#160;za
to se nestyďte, Aničko. Musíte i&#160;mamince své rozuměti.“</p>

<p class="e-bookprozatext">Nanynka stiskla mu vděčně ruku a&#160;zavřela oči.
Věděla, co přijde. Novák se sklonil a&#160;přitiskl své rty na její k&#160;dlouhému
polibku.</p>

<p class="e-bookprozatext">Starý Kulich vstrčil hlavu do světnice, ale spatřiv
milence v&#160;objetí, hned zase zmizel a&#160;potom, jako by nic netušil,
zavrčel z&#160;kuchyně: „Až budete hotovi, tak můžeme jít. Matka je fix!“</p>

<p class="e-bookprozatext">Světnice ztemněla, jenom v&#160;kuchyni zůstala hořet
malá petrolejka na pecince. Všichni vyšli na dvůr a&#160;tatík Kulich se
podíval vzhůru k&#160;pavlači. Ale ovšem! Tam se tiskla k&#160;zábradlí temná
postava.</p>

<p class="e-bookprozatext">„Abych byl měl všechno tak jisté,“ povídal Kulich k&#160;manželce
dál v&#160;průjezdě, „jako že bude panička hlídat. A&#160;jistě jen lituje, že
nemůže taky za námi.“</p>

<p class="e-bookprozatext">Když vyšli z&#160;domu, zabočil Novák napravo. Ale
Kulich zachytil ho za rameno a&#160;řekl:</p>

<p class="e-bookprozatext">„Dovolte, vašnosto, nalevo, nalevo, já vám pak povím&#160;–&#160;–“</p>

<p class="e-bookprozatext">Šel tedy Novák, divě se v&#160;duchu, s&#160;Nanynkou
za Kulichem.</p>

<p class="e-bookprozatext">Nedošli daleko. Ze skleněných dveří a&#160;oken
druhého nebo třetího domu za blízkým rohem padalo světlo na temný chodník a&#160;do
ulice. Z&#160;nitra zaznívaly zvuky klavíru. Nad vchodem na železné žerdi visela
tabulka s&#160;nápisem <span class="e-bookdejapoznamkykurzivatucnechar">U</span>&#160;<span class="e-bookdejapoznamkykurzivatucnechar">Čejků</span>.</p>

<p class="e-bookprozatext">Tam Kulich stanul a&#160;řekl:</p>

<p class="e-bookprozatext">„Semhle se podíváme na chvíli, vašnosto. Teď budou
právě všichni pohromadě. Víte, člověk málokdy se má čím pochlubit. A&#160;taky ať
ta branže ze sousedství má trochu vztek. Nebo tady, vašnosto, závidí jeden
druhému nos mezi očima!&#160;– Račte s&#160;Nandou napřed, vašnosto!“</p>

<p class="e-bookprozatext">Kulich ucouvl, pouštěje Nováka do dveří. Potom, jako
když paži v&#160;lokti zlomí, nabídl zklikacenou ruku choti a&#160;řekl:</p>

<p class="e-bookprozatext">„Zavěs se, matko, a&#160;nepouštěj se&#160;– ať tam
vlezeme, jak na nás náleží. Dnes děláš poprvé katrdámu!“</p>

<p class="e-bookprozatext">A&#160;bohatýrskými kroky vstupoval Kulich k&#160;Čejkovům.
Měl co dělat, aby se i&#160;s&#160;chotí dveřmi poněkud úzkými provlékl. Ale
nepovolil. A&#160;když zraky všech stolovníků čejkovských se k&#160;němu a&#160;jeho
rodině obrátily, pocítil, jak mile ho to rozehřívá.</p>

</div>
</body>
</html>