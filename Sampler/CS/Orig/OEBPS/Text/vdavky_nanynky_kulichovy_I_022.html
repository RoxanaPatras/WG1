<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="Microsoft Word 14 (filtered)" name="Generator"/>
    <title>Vdavky Nanynky Kulichovy I</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection6">
<h2 class="e-booknadpis">15. U&#160;Čejků</h2>

<p class="e-booktirazacitacetext">Než rodinná výprava za vedení
otce Kulicha vstoupila do místnosti u&#160;Čejků, zdálo se, že pianista v&#160;krčmě
je právě v&#160;nejlepším a&#160;že hodnou chvíli potrvá, než ho prsty obolí
nebo ho někdo ukrotí, aby klavíru dopřál zas na chvíli odpočinku. Hřměl ještě
plnou zuřivostí, když vstoupil Jindřich Novák s&#160;Nanynkou, a&#160;pianista
dokonce se domníval, že lákavým pochodem svým tento párek milenců dovnitř
přivábil. Ale když vstoupil otec Kulich, známý u&#160;Čejků vysedálek, a&#160;když
všichni čtyři noví hosté zasedli k&#160;jednomu stolu, z&#160;čehož bylo
zjevno, že náležejí k&#160;sobě, vztyčil pianista hlavu, podíval se skrz
okuláry zvědavě na společnost a&#160;několika takty rázem svůj koncert ukončil,
skladbu v&#160;polovině přetrhl, celé trio si daroval.</p>

<p class="e-bookprozatext">Bylať to událost, aby se Kulich objevil s&#160;takovouto
garniturou! Nikdy sem nechodil se ženou. Ale aby přišel s&#160;ženou, s&#160;dcerou
a&#160;s&#160;nějakým mladým, u&#160;Čejků naprosto neznámým člověkem&#160;– vše
to znamenalo něco zcela mimořádného.</p>

<p class="e-bookprozatext">Pianista umlkl a&#160;vzchopil se; bylo zřejmo, že tu
nastává jeho „pád“. Neboť ačkoli za své výkony koncertní byl poukázán na dobročinnost
hostí, na krejcarové, a&#160;jen ve vzácných případech šestákové odměny, byl ve
svém výčepu taky jakýmsi obřadníkem, skoro polovičním domácím pánem, který
činil honéry<a href="../Text/vdavky_nanynky_kulichovy_I_042.html#_ftn27" title="" class="pcalibre1 pcalibre" id="_ftnref27"><span class="e-bookzalozkyhorniindex9bchar"><span class="calibre15"><span class="e-bookzalozkyhorniindex9bchar"><span class="calibre16">[27]</span></span></span></span></a>
jménem podnikatele Bryndala. Vítal denní hosty a&#160;seznamoval se velmi
nenuceně s&#160;novými, čerstvými. Rozumí se, že z&#160;těchto výkonů vyplývaly
proň jisté požitky. Ten onen dal mu připíti, kdosi ještě štědřejší nabídl mu
doutník, a&#160;leckterý mecenáš docela vynikající poručil mu časem i&#160;večeři.
Za to arci pan kapelník&#160;– jak mu říkali&#160;– měl krom pilné hudby také
jiné povinnosti, které v&#160;jeho očích vyrůstaly na práva. Za rozčilených a&#160;nekončících
debat hostí o&#160;čemkoli býval volán za rozhodčího a&#160;v&#160;rozepřích a&#160;hádkách
za smírčího soudce. A&#160;jestliže ani jeho výrok nadobro neutlumil spor
nakvašenců, pak přisedl ke svému nástroji a&#160;spustil skladbu tak divokou,
že přecházel sluch i&#160;zrak. Tímto olejem krotíval koncertní mistr Padevět
vzbouřené vlny veřejného mínění u&#160;Čejků.</p>

<p class="e-bookprozatext">Výčep ztichl, když se pianista přiblížil ke stolu
Kulichovu, a&#160;všechny zraky byly upřeny k&#160;novému čtverlístku.</p>

<p class="e-bookprozatext">Kapelník Padevět podal tatíkovi ruku:</p>

<p class="e-bookprozatext">„Dej Pánbůh zdraví, pane Kulichu. Však jsme vás už
nečekali.“</p>

<p class="e-bookprozatext">„No, no,“ potřásal mu Kulich rukou, „já jen tak na
minoutku ještě, tuhle s&#160;manželkou, aby se trochu nedělně vyvětrala.
Vlastně jdeme na procházku. Naši Nandu snad znáte? A&#160;tuhle náš jeden tuze
dobře známý pán. Vypijem sklo a&#160;zas půjdem.“</p>

<p class="e-bookprozatext">Zdvihl sklenici, podal kapelníkovi a&#160;řekl:</p>

<p class="e-bookprozatext">„Na všechno dobré!“</p>

<p class="e-bookprozatext">„Na zdraví rodiny!“ odpověděl pianista. Ofoukl pěnu a&#160;vzhledem
k&#160;neznámému společníku Kulichovu připil mírně, střídmě, aby prokázal dobrý
mrav.</p>

<p class="e-bookprozatext">Postavil „sklo“, načež se obrátil se zdvořilou průpovědí
k&#160;matce Kulichové a&#160;s&#160;nějakým zalichocením k&#160;Nanynce. Na
Nováka si zatím netroufal. Nevěděl, kudy na něj.</p>

<p class="e-bookprozatext">Rozhovoru pianistova použil otec Kulich, aby se
vzchopil a&#160;šel potřást rukou známým stolovníkům. Tuto zdvořilost opláceli
mu všichni poctění velmi vlídným, úslužným vítáním. Kulich sám byl jim zjevem
obvyklým. Ale že dnes přicházel s&#160;celou rodinou, jako její náčelník a&#160;přednosta,
a&#160;že přiváděl mimo to neznámého pána, činilo ho vznešenějším, váženějším.
Krom toho byli všichni zvědavi, co a&#160;jak?</p>

<p class="e-bookprozatext">A&#160;tatík Kulich, jda od známého ke známému,
promlouval přitlumeným hlasem:</p>

<p class="e-bookprozatext">„Manželku jsem s&#160;sebou vytáh. Pořád sedí doma
jako jeptiška, nikam nepřijde.&#160;– Nandu jsem vzal s&#160;manželkou. Taky
holka málo užije&#160;– tak říkajíc jak šedivá sestra. Celý týden se moří v&#160;šití&#160;–
ať má taky neděli.“</p>

<p class="e-bookprozatext">Otec Kulich se diplomaticky odmlčel. Tušil, že
sousedům od Čejků nezáleží tak tuze na jeho manželce a&#160;dceři, ale že
všechna jejich zvědavost se upírá na průvodce Nanynčina. Lahodila mu pozornost
všech přítomných a&#160;mlsně ji prožíval. A&#160;když se tázavých pohledů
nabažil, schýlil hlavu a&#160;pronesl kostrbatým šeptem k&#160;nastaveným uším:</p>

<p class="e-bookprozatext">„Jako ten pán?&#160;– To je dobrý přítel naší rodiny.&#160;–
Pan Novák, učitel.“</p>

<p class="e-bookprozatext">Sklonil se ještě níže a&#160;dodával:</p>

<p class="e-bookprozatext">„Tak říkajíc školní ředitel.“</p>

<p class="e-bookprozatext">Nikdo z&#160;naslouchajících už nehleděl na Kulicha;
zraky všech znova zaletěly ke stolu, za nímž seděl Novák.</p>

<p class="e-bookprozatext">Kulich pásl se na účinku svých slov a&#160;sděloval
mumlavě dále:</p>

<p class="e-bookprozatext">„Totiž, má to na cestě.&#160;– Leží to někde u&#160;magistrátu
a&#160;v&#160;radě.&#160;– Znáte to, tam si dají se vším načas.&#160;– Ale do
vagac to bude mít v&#160;hrsti. Dostane vlastní školu a&#160;nejspíš naturální
byt. Ale je mu to k&#160;přání. Je to náramně hodnej člověk. Vědomej! Co
promluví, jako by čet z&#160;knihy. Radost poslouchat!“</p>

<p class="e-bookprozatext">A&#160;v&#160;duchu si myslil Kulich: Teď to víte,
křeni! Dívejte se!</p>

<p class="e-bookprozatext">Bylo patrno, jak se všem posluchačům po sdělení
Kulichově ulehčilo, jak napětí povolilo. Vida Kulicha! Jak se dostal k&#160;takovému
pánu!</p>

<p class="e-bookprozatext">Tím Kulich vyřídil, co vyříditi chtěl, a&#160;sáhnuv
ještě po šnupci, jejž mu kterýsi kmotr nabízel, vrátil se důstojně k&#160;svému
stolu.</p>

<p class="e-bookprozatext">Novák tušil, ba neomylně věděl, že je na tu chvíli
cílem všech očí, ale tvářil se, jako by nic nepozoroval. A&#160;maje taky svou
politiku, jak odraziti všetečné pohledy, obracel se více k&#160;matce Kulichové
než k&#160;Nanynce a&#160;zahovořil se i&#160;s&#160;kapelníkem Padevětem.
Dávno již nebyl v&#160;takovém lokále, ale ovzduší výčepu nebylo mu cizí.
Kdysi, jako mladý kandidát, kterému bylo šetrně počítati s&#160;každým krejcarem,
chodíval do různých krčem na laciné obědy. Zkušenější kolegové ho seznamovali s&#160;těmito
prameny hospodářskými, nalézajíce vždy nové a&#160;levnější nebo se štědřejšími
porcemi za stejný peníz. Avšak za léta, jež uplynula od oněch počátků pražského
života, odvykl Novák nadobro takovým hospůdkám s&#160;obecenstvem velmi
různorodým. Dnes vyhověl vyzvání otce Kulicha, nechtěje hned první jeho přání
odmítnouti, ale teď si umiňoval, že budoucně se vymkne.</p>

<p class="e-bookprozatext">Jako by četla jeho myšlení, pronesla Nanynka potichu,
aniž při tom na Nováka hleděla:</p>

<p class="e-bookprozatext">„Vám tu není příliš volno, viďte. To tatínek má takové
nápady. Kdybyste byl jen slovo řekl&#160;–&#160;–“</p>

<p class="e-bookprozatext">„Nic nevadí, Andulko,“ odpovídal stejným způsobem
Novák. „Chvíli posedíme, dopijeme, a&#160;zas půjdeme. Nač tatínkovi radost
kaziti.“</p>

<p class="e-bookprozatext">Otec Kulich, vraceje se od stolu denních hostí,
zastavil se u&#160;pianisty, podal mu viržinku, a&#160;pak přisedaje ke stolu,
řekl:</p>

<p class="e-bookprozatext">„No, tady jsem. Teď nám pan kapelník zahraje něco
pěkného, a&#160;pak se zdvihneme, abychom vašnostu nezdržovali. Povídal mně
kapelník, že jako vašnosta rozumí hudbě&#160;– hledá tam něco zvláštního. Jináč&#160;–
to snad vašnosta zná&#160;– je zdejšímu publikum všechno jedno, jen když do
těch klapek břinká.&#160;– Ale není on Padevět špatný muzikant. Měl na to
konverzátorium, varhanickou školu, ale rozum neměl, a&#160;hloupá ženská ho
strhla. Utek’ s&#160;jednou šenkýřkou, měl pro to opletačku se soudem, málem že
to neodseděl, a&#160;bylo po kariéře. Už ho na školu nevzali. Kdepak dnes moh‘
bejt! Kapelníkem u&#160;vojanskejch!“</p>

<p class="e-bookprozatext">Pan Padevět se probíral partesy, jež choval ve
zvláštní příhradě ve výklenku za klavírem a&#160;po nichž sahal toliko ve
chvíle mimořádné. Jinak hrál stále z&#160;paměti a&#160;byl pianistou velmi
obratným, jako mnohý z&#160;jeho kolegů, kteří se svým uměním zapadají na konec
do krčem a&#160;nočních kaváren. Našel, co hledal, rozestřel noty nad klaviaturou
a&#160;po několika úderech, jimiž se dožadoval ticha, rozehrál směs z&#160;Fausta.</p>

<p class="e-bookprozatext">Hluk ve výčepu ztichl, všichni pozorně naslouchali.
Sám výčepník Bryndal umlkl, opřel se o&#160;pažení dveří a&#160;hleděl střídavě
na pianistu a&#160;zas ke stolu Kulichovu. Ať si nový host poslechne, jak se u&#160;něho
hraje! To není žádný šumař. To je muzikant, jakého v&#160;každé hospodě
nenajde. To je jeho kapelník Padevět! V&#160;tuto chvíli umiňoval si Bryndal,
že po skončené hře přinese Padevětovi mimořádnou odměnu: smažené jelítko se
zelím. Je masopust, ať taky užije dobrého.</p>

<p class="e-bookprozatext">Padevět vědom, že mu naslouchá znalec, hrál s&#160;citem.
Na jeho tváři ležel teď docela jiný výraz než prve, když vytloukal řinčivý
všední pochod. Skoro cosi jako pohnutí. Snad se vmýšlel ve své počátky, snad
nad ním ševelily někdejší jeho sny, když ještě horoval o&#160;skutečném umění a&#160;v&#160;duchu
stoupal ke slávě umělecké. Opájel se vlastním výkonem a&#160;již nehleděl přes
noty na Nováka, co tomu říká, ba již nehleděl ani do not. Našel v&#160;paměti
každý tón a&#160;nadšenou svojí hrou mírnil a&#160;zastíral vady nástroje,
který byl uvyklý vítěziti u&#160;posluchačů jenom nezřízeným hřmotem.</p>

<p class="e-bookprozatext">Nanynka, která taky časem chodívala do divadla, znala
Fausta. Když teď zazněla píseň Sieblova, sklonila hlavu. Z&#160;té písně
zvučelo k&#160;ní vše, čím srdce přetékalo od chvíle, kdy Novák práh příbytku
jejího překročil. Na pestrý ubrus před ní kanuly jí slzy.</p>

<p class="e-bookprozatext">Otec Kulich přestal kouřit a&#160;položil doutník na
okraj stolu. Stakramentský Padevět!&#160;– Matka Kulichová seděla jak zařezaná,
s&#160;očima upřenýma na pianistu, jako socha v&#160;panoptiku. Ani nemrkla.</p>

<p class="e-bookprozatext">Novák opíral hlavu o&#160;levici, přemýšlel o&#160;tom,
co mu o&#160;Padevětovi řekl Kulich, a&#160;bylo mu lítostivo. Zdálo se mu, že
rozumí tomuto pokoutnímu virtuosovi, který se dávno rozloučil se vším, več pro
budoucnost doufal, a&#160;utrácí před těmito posluchači zbytky svého někdejšího
duševního jmění.</p>

<p class="e-bookprozatext">Padevět skončil, sňal okuláry, sklonil hlavu a&#160;čistil
skla. Přitom, kryt rozestřenými notami, přetřel kapesníkem taky oči, v&#160;nichž
ho pálilo.</p>

<p class="e-bookprozatext">Novák upřímně zatleskal, a&#160;tím vyvolal hlučný
potlesk ostatních posluchačů. Jindy Padevět přijímal potlesk svého obecenstva
jako povinný hold, na němž snad mu již ani nesešlo. Ale teď, dobře věda, odkud
první zatleskání zaznělo, pozdvihl se z&#160;lavičky za klavírem a&#160;uklonil
se vážně a&#160;vděčně jen jediným směrem. Ke stolu, u&#160;něhož seděl Novák.
Jemu jedinému, Novákovi, svědčil tento dík za uznání. Ach, myslil v&#160;té
chvíli, kéž by sem chodili sami takoví posluchači!</p>

<p class="e-bookprozatext">Ale bylo na čase, že se ukončila tato mezihra. Neboť
pojednou ozvalo se z&#160;ulice skotácké zavřískání, jekot, bezuzdný smích, a&#160;do
výčepu vpadly tři nebo čtyři maškary. Maškary prabídné, v&#160;kostýmech z&#160;posledních
půjčoven. Mířily asi do nějaké reduty buď na ostrov Střelecký, nebo na Velké
Benátky, a&#160;konaly cestou zastávky ve výčepech a&#160;krčmách, aby se
uvedly v&#160;náležitou náladu masopustní, než dojdou cíle.</p>

<p class="e-bookprozatext">Pozornost hostí Bryndalových obrátila se k&#160;těmto
novým zjevům, a&#160;to byl příhodný okamžik, aby se Novák zdvihl a&#160;zaplatil.
Všichni čtyři oblékli se rychle. Novák popošel ke klavíru a&#160;položiv šetrně
na talíř ubrouskem pokrytý několik desetníčků, podal pianistovi ruku.</p>

<p class="e-bookprozatext">Kapelník Padevět uchopil pravici Novákovu oběma rukama
a&#160;beze slova dlouho ji tiskl. Zatím Kulich se loučil s&#160;kamarády u&#160;stolu
„denních“. Matka Kulichová s&#160;Nanynkou čekala již u&#160;dveří.</p>

<p class="e-bookprozatext">Když za hluku, způsobeného příchodem maškar, odcházel
Novák, povstali všichni známí Kulichovi a&#160;ukláněli se mu. A&#160;když společnost
Kulichova procházela dveřmi z&#160;výčepu, Novák poslední, tu pan Padevět
rychle sedl na svou lavičku a&#160;z&#160;nitra klavíru zaznělo za
odcházejícími bouřlivě a&#160;s&#160;pedály: Dlouho buď zdráv&#160;–!</p>

<p class="e-bookprozatext">Dveře dopadly, ale pozdrav Padevětův opakoval se. Na
tiché ulici přitulila se Nanynka k&#160;Novákovi a&#160;zašeptala:</p>

<p class="e-bookprozatext">„Díky Bohu, že přišly ty maškary. Mohli jsme v&#160;tom
zmatku uniknout.&#160;– Nehněváte se, Jindro? Že vás tam tatínek zatáhl?“</p>

<p class="e-bookprozatext">„Naprosto nehněvám, Nanoušku. Viděl jsem zas něco, z&#160;čeho
jsem dávno vyšel. Člověka chvílemi až zamrazí. A&#160;každý z&#160;nás mohl být
na <span class="e-bookdejapoznamkykurzivatucnechar">jeho</span> místě&#160;–&#160;–“</p>

<p class="e-bookprozatext">Tato slova týkala se pianisty Padevěta.</p>

<p class="e-bookprozatext">Nanynka porozuměla.</p>

<p class="e-bookprozatext">Otec Kulich, vedoucí rytířsky choť, dohonil teď párek
mladých a&#160;volal k&#160;Novákovi:</p>

<p class="e-bookprozatext">„Tak jsme se tam podívali&#160;– a&#160;teď zas přišly
jiné maškary&#160;–, s&#160;těma to může špatně dopadnout. Ty si uženou opici,
než dojdou, kam chtějí, a&#160;pak je sebere policajt. A&#160;co říkáte našemu
kapelníkovi? Chlapík, co? Takového nemají v&#160;každé hospodě. Ale taky si u&#160;nás
přijde na pěkné šestáky. Neučil se to nadarmo.“</p>

<p class="e-bookprozatext">A&#160;obraceje se k&#160;choti, řekl:</p>

<p class="e-bookprozatext">„Tak támhle na roh Karlova náměstí doprovodíme
Vašnostu a&#160;pak zahnem‘ domů, matko. Já ti rozumím&#160;– máš už starosti.
Vždyť je masopust!“</p>

</div>
</body>
</html>