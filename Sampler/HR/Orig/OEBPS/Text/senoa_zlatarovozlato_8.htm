<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="UNICODE" xmlns:xml="http://www.w3.org/XML/1998/namespace">
<head>
  <meta content="Microsoft Word 12 (filtered)" name="Generator" />
  <link href="../Styles/style.css" rel="stylesheet" type="text/css" />

  <title>Bilješka o autoru</title>
</head>

<body>
  <div class="WordSection8">
    <h1 id="heading_id_2">Bilješka o autoru</h1>

    <p class="Autornaslov"><b>August Šenoa</b></p>

    <p class="Normalcenter"><b>(Zagreb, 14. XI. 1838. - Zagreb, 13. XII. 1881.)</b></p>

    <p>&nbsp;</p>

    <p>Romanopisac, pripovjedač, pjesnik, feljtonist, putopisac i dramatičar August Šenoa obilježio je cijelo jedno razdoblje hrvatske književnosti, na razmeđu romantizma i realizma, koje se naziva "Šenoino doba". Autor je prvog novijeg hrvatskog romana <i>Zlatarovo zlato</i>.</p>

    <p><i>&nbsp;</i></p>

    <p>Šenoin otac Alois Schönoa Nijemac je iz Češke, koji se u zagreb doselio prije Šenoinog rođenja i vodio slastičarnicu, dok mu je majka Terezija, koja je umrla kad je Augustu bilo 8 godina, Slovakinja. Pučku školu završio je u Zagrebu. Nakon završenog prvog razreda gimnazije u Pečuhu (1849-1850) vraća se u Zagreb gdje završava gimnaziju. U Zagrebu je 1857. godine upisao studij prava, kojega je ubrzo napustio. U Beču je započeo studij medicine kojeg napušta 1859. godine kada uz Strossmayerovu novčanu potporu odlazi u Prag, gdje je 1861. godine apsolvirao pravo. Za vrijeme boravka u Beču (1865) uređuje časopise <i>Glasonoša</i> i <i>Slawische Blätter</i>.</p>

    <p>U Zagreb se vraća 1866. godine. Od tada aktivno sudjeluje u zagrebačkom kulturnom i političkom životu, isprva djelujući kao član uredništva <i>Pozora</i> (1866-1867), zatim kao ravnatelj (1868-1870) i dramaturg (1870-1873) Hrvatskog narodnog kazališta, gradski bilježnik (1868-1871), potpredsjednik Matice hrvatske (1877), gradski senator (1873-1881) te urednik <i>Vienca</i> (1874-1881), u to vrijeme najvažnijeg hrvatskog časopisa. Prevodio je s francuskog, češkog, njemačkog i engleskog. Umro je mlad, u 43. godini života, od posljedica upale pluća koju je dobio skrbeći se kao gradski senator za nastradale u potresu u Zagrebu godinu dana ranije.</p>

    <p>&nbsp;</p>

    <p>U književnosti se javio 1855. anonimnom prigodnicom <i>Suze nad grobom Gustava Magjara</i>. Godine 1865. kada objavljuje svoju prvu pripovijetku, <i>Turopoljski top</i>, javit će se i kao pisac programatskoga članka <i>Naša književnost</i> u kojem zagovara umjetnost koja etički i estetski djeluje na čitatelja. U manifestu <i>O hrvatskom kazalištu</i> (<i>Pozor,</i> 1866) kritizira hrvatsko kazalište te se, između ostaloga, zalaže za repertoarski odmak od germanske dramatike.</p>

    <p>Osobito, utemeljiteljsko mjesto u povijesti hrvatske književnosti, Šenoa zauzima svojim povijesnim romanom <i>Zlatarovo zlato</i> (1871), koji se smatra prvim uspjelim romanom hrvatske književnosti. Na tragu Waltera Scotta, europske romantike, kao i vlastite vizije književnosti Šenoa je uz <i>Zlatarovo zlato</i> napisao još četiri povijesna romana: <i>Čuvaj se senjske ruke</i> (1875), <i>Seljačka buna</i> (1877), <i>Diogenes</i> (1878) smješten u 18. stoljeće, te nedovršenu <i>Kletvu</i> s temom iz 14. stoljeća (1880-1881; dovršio ju je Šenoin sljedbenik J. E. Tomić).</p>

    <p>U svim se svojim povijesnim romanima Šenoa, nakon pomnog istraživanja, čvrsto oslanja na autentične dokumente i povijesne izvore, prikazujući osobito kako su povijesne okolnosti djelovale na male, obične ljude, a glavna mu je motivacija, uz pridobivanje čitalačke publike, bez dvojbe buđenje nacionalne svijesti. Premda su mu likovi ponekad plošni i ocrtani crno-bijelom tehnikom, osobito je vješt u građenju zapleta. Šenoini povijesni romani utjecat će na brojne sljedbenike s kraja 19. i početka 20. stoljeća (J. E. Tomić, E. Kumičić, V. Car Emin, Marija Jurić Zagorka).</p>

    <p>Interes za prošlost obilježio je i u njegove stihovane povjestice, koje su mu također priskrbile veliku popularnost među publikom. Temelje se na povijesnim događajima (<i>Propast Venecije, Smrt Petra Svačića, Šljivari, Anka Neretvanka, Vinko Hreljanović</i>) ili na narodnoj predaji (<i>Kameni svatovi, Kugina kuća, Postolar i vrag, Gvozdeni div, Prokleta klijet, Mile Gojslavica</i>). Vrlo često su humoristički intonirane.</p>

    <p>&nbsp;</p>

    <p>Pisao je i prozna djela, kako novele tako i romane, sa suvremenom tematikom (<i>Prijan Lovro</i>, 1875; <i>Prosjak Luka</i><i>,</i> 1879; <i>Karanfil s pjesnikova groba</i>, 1879; <i>Kanarinčeva ljubovca</i>, 1880; <i>Branka</i>, 1881. i dr.), baveći se socijalnim i političkim problemima svoga vremena, najčešće odnosima grada i sela. Tim se djelima Šenoa približava načelima književnog realizma, u čemu će ga slijediti zreli hrvatski realisti Ante Kovačić, Vjenceslav Novak, Gjalski, Cihlar Nehajev i drugi.</p>

    <p>&nbsp;</p>

    <p>Šenoa se u pjesmama priklanja rodoljubnim i ljubavnim sadržajima. Slijedeći uglavnom tradicionalnu silabičku metriku pisao je balade, romance, sonete i dr. Izrazito plodna prevoditeljska djelatnost, kao i Šenoini brojni feljtoni (<i>Zagrebulje</i> 1866-1867, 1877, 1879-1880), putopisi (<i>Preko Jasenka, Hrvatski Sommering</i> i dr.) i izuzetno brojne kazališne kritike potvrđuju njegovu stvaralačku svestranost.</p>

    <p>Napisao je samo jedno dramsko djelo, komediju <i>Ljubica</i> (1866) o gornjem zagrebačkom građanskom staležu, nagovještaj scenskog realizma kasnijih desetljeća, a tragedija <i>Slavka</i> ostala je nedovršena. <i>Ljubica</i> je premijerno izvedena 1868. godine u Hrvatskom zemaljskom kazalištu u Zagrebu, ali je doživjela neuspjeh.</p>

    <p>&nbsp;</p>

    <p>"Istinski tvorac hrvatske moderne književnosti", inovator i po pitanju uvođenja novih žanrova, a osobito u jeziku i stilu, Šenoa je bez dvojbe najutjecajniji hrvatski pisac 19. stoljeća.</p>

    <p>&nbsp;</p>

    <p class="Normalcenter">* * *</p>

    <p>&nbsp;</p>

    <p>Tema romana <i>Zlatarovo zlato</i> je vječni sukob plemića iz Medvedgrada i građana Zagreba, neposredno nakon seljačke bune Matije Gupca, kojom se Šenoa bavi u drugom svom najpoznatijem povijesnom romanu <i>Seljačka buna</i>. Autor se čvrsto oslanja na arhivske izvore i povijesnu građu, pa je tako djelo opremio i opširnim komentarima.</p>

    <p>Tipična za Šenoine povijesne romane je umetnuta romantično-sentimentalna ljubavna priča: u ovom slučaju ljubav građanke Dore Krupićeve i plemića Pavla Gregorijanca. Roman sadrži cijeli niz epizoda koje ocrtavaju najširi spektar društvenih slojeva: plemiće, građanstvo, svećenstvo, seljake. Grga Čokolin prototip je lika intriganta, prisutnog u svim kasnijim Šenoinim povijesnim romanima, čija je funkcija da generira zaplete i fabulu čini napetom i zanimljivom.</p>
  </div>
</body>
</html>
